

## Cosa accadrà in futuro?

### Bitcoin è il MySpace delle cripto?

Perché ho scritto un libro su Bitcoin quando avrei potuto scrivere dell'ecosistema delle criptovalute in generale? Non ci sono forse migliaia di altre valute digitali? Cosa rende Bitcoin così speciale, oltre ad essere la prima criptovaluta decentralizzata? Non è forse più lento e meno ricco di funzioni di tutti i suoi concorrenti più recenti?

Queste domande vengono spesso poste da chi non conosce Bitcoin. Dopo aver compreso le basi del suo funzionamento, la domanda successiva tende a essere: "La tecnologia Blockchain sembra interessante. Come facciamo a sapere che non arriverà una versione migliore che trasformerà Bitcoin nel MySpace delle cripto?"

Un fossato è un vantaggio competitivo costruito da un'azienda per impedire ai nuovi arrivati di competere con essa facilmente. Per MySpace questo fossato era costituito dall'enorme base di utenti interconnessi da relazioni di amicizia. Gli utenti non avrebbero iniziato ad usare servizi concorrenti se i loro amici non fossero già stati presenti anche lì. Ma per quanto ampio fosse il fossato di un social network ben interconnesso, questo non è stato sufficiente ad impedire a Facebook di divorarsi completamente MySpace nell'arco di pochi anni.

Il fossato di Bitcoin è molto, molto più grande di quello di MySpace. Per capirlo, esaminiamo cosa servirebbe ad un concorrente di Bitcoin per scalzarlo.

**Essere un denaro più smerciabile e liquido**

La prima cosa da capire è che il confronto tra MySpace e Facebook è inadeguato perché si può avere un account su MySpace e su Facebook allo stesso tempo, senza alcun costo. Questo è proprio quello che molte persone hanno fatto durante la fase di transizione da uno all'altro. Una volta raggiunta una massa critica sufficiente su Facebook, la gente ha smesso di usare MySpace.

Il denaro, però, non funziona così. Se si detiene un euro di bitcoin, questo equivale ad un euro di un'altra moneta che non si detiene. Bisogna prendere la decisione consapevole di vendere una moneta per un'altra. Non si può conservare lo stesso valore in entrambe contemporaneamente. Ora chiediti: perché mai dovresti detenere una moneta diversa da quella più liquida e più accettata? La risposta è semplice: la speculazione. Se non si riesce a spostare l'intera economia intorno a sé in modo che detenga anche l'altra moneta, non c'è modo che questa diventi dominante.

La liquidità di Bitcoin è di gran lunga superiore a quella dei suoi concorrenti. Ad oggi, secondo [https://messari.io/onchainfx](https://messari.io/onchainfx), il valore di mercato di Bitcoin è di circa 160 miliardi di dollari (N.d.T: 516 miliardi di dollari nel momento in cui sto traducendo). Il concorrente più importante, Ethereum, ha solo 30 miliardi di dollari di mercato. Questo non misura nemmeno la vera liquidità, considerando quanto si potrebbe vendere prima che il prezzo si riduca in modo significativo.

La liquidità è come una valanga di neve. Detenere il denaro più liquido significa che altre persone lo vogliono e questo genera altra liquidità. Se non si detiene il denaro più liquido, ci si punisce attivamente in attesa che tutti gli altri facciano lo stesso. Gli incentivi economici non si allineano a favore del passaggio della liquidità ad un concorrente da un giorno all'altro.

**Dimostrare di gestire in sicurezza più di 100 miliardi di dollari nell'arco di dieci anni.**

Grazie alle circostanze in cui si è sviluppato, a Bitcoin è stato permesso di crescere passando da un banale esperimento per nerd su Internet che non interessava a nessuno, a finanziare l'acquisto di due pizze con 10.000 bitcoin, fino a raggiungere un picco di prezzo di 20.000 dollari statunitensi per bitcoin (N.d.T.: il più più alto registrato ad oggi è di 69.000 dollari statunitensi). Tutto ciò è avvenuto in modo relativamente sommesso, senza che nessuno gli stesse col fiato sul collo. Durante questo periodo, ha costruito un sistema immunitario di livello internazionale grazie ad anni di attacchi, e ha fatto crescere la più grande rete di potenza di hash al mondo. Per dieci anni, mettendo al sicuro più di 100 miliardi di dollari, Bitcoin è stato impossibile da hackerare.

Oggi è quasi impossibile lanciare una nuova criptovaluta in modo silenzioso. Il gatto è fuori dal sacco e tutti i trucchi sono ben noti. Prendiamo in considerazione una blockchain alternativa, EOS, [che valeva circa 10 miliardi di dollari al momento del lancio] (https://coinmarketcap.com/currencies/eos/) e che oggi vale circa la metà (N.d.T.: meno di un decimo, in questo momento). Ha subito un blocco due giorni dopo il lancio a causa di bug nel codice. Questi bug sono stati corretti nel giro di poche ore, con una supervisione o revisione minima. Hai intenzione di puntare 100 miliardi di dollari di valore su una rete del genere? Forse EOS sarà ancora in circolazione tra 10 anni, ma a quel punto Bitcoin avrà 20 anni e si sarà assicurato un valore di trilioni di dollari.

**Evitare gli attacchi da parte della potenza di hash esistente**

Date le migliaia di monete in circolazione che utilizzano decine di algoritmi di hashing, ogni nuova moneta è minacciata dall'attacco del 51% da parte della potenza di hash esistente. Questo [è già successo a Bitcoin Gold](http://fortune.com/2018/05/29/bitcoin-gold-hack/) e [a diverse altre monete](https://www.coindesk.com/blockchains-feared-51-attack-now-becoming-regular/).

Il nuovo concorrente deve sopravvivere agli attacchi della potenza di hash esistente o utilizzare un algoritmo che non abbia ASIC specializzati. In assenza di ASIC, il sistema può essere facilmente attaccato noleggiando GPU che sono ampiamente disponibili. Inoltre, il concorrente non può iniziare a proteggere una grande quantità di valore come ha fatto EOS fin dal primo giorno, il che è azzardato ed è un buon modo per favorire una grande centralizzazione. Ciò significa che non può nemmeno raccogliere fondi, ma piuttosto fare un lancio equo simile a quello di Bitcoin in modo da crescere lentamente di valore costruendo il proprio modello di sicurezza in modo adeguato. Tuttavia, crescendo lentamente, non potrà mai raggiungere la base di utenti e la liquidità di Bitcoin.

**Essere altamente decentralizzato**

Gran parte del modello di sicurezza di Bitcoin deriva da un alto grado di decentralizzazione. Ciò significa che il protocollo è difficile da modificare e quindi ci si può attendere che rispetti le proprietà dichiarate nel suo codice (supply fissa, ecc.). Questa proprietà è stata dimostrata quando un gran numero di imprese e di minatori si sono riuniti e hanno cercato di modificare la dimensione dei blocchi per orientare il protocollo in una direzione particolare^[1]^. Il loro fork è stato rifiutato dagli utenti ed è fallito in modo clamoroso.

Un concorrente altamente decentralizzato è praticamente impossibile da realizzare da tutte le aziende o i team fondati da persone conosciute, poiché questo crea un punto centrale di fallimento e di coercizione. Inoltre, esclude qualsiasi moneta disposta a "muoversi velocemente e rompere le cose", poiché è possibile fare ciò solo quando si è centralizzati. Qualsiasi concorrente di Bitcoin dovrà scegliere tra muoversi velocemente centralizzandosi, oppure muoversi lentamente senza mai riuscire a recuperare il ritardo.

**Attirare i migliori sviluppatori del mondo**

Proprio come Linux ha creato un turbinio di attività che ha impedito ad altri sistemi simili a Nix di competere, Bitcoin ha fatto lo stesso. Ogni giorno la sua comunità cresce e nuove aziende vengono costruite su Bitcoin, offrendo nuovi servizi. Un concorrente deve catturare lo spazio mentale degli sviluppatori distogliendolo da un nucleo in crescita esponenziale che comprende decine di aziende, programmi educativi e conferenze.

**Crescere una rete finanziaria mondiale**

Bitcoin è supportato da [centinaia di exchange in tutto il mondo](https://coinmarketcap.com/currencies/bitcoin/#markets), da contratti futures ed altri prodotti finanziari derivati presso importanti operatori come il Chicago Mercantile Exchange, da centinaia di hedge fund e trading desk, e da una rete di persone che [già utilizzano Bitcoin come alternativa a valute fallite come il Bolivar venezuelano](https://www.forbes.com/sites/realspin/2017/02/03/why-venezuelas-currency-crisis-is-a-case-study-for-bitcoin/#4671a1d719b2). Tutte queste cose dovrebbero venire realizzate affinché un concorrente di Bitcoin possa soppiantarlo.

Istituzioni come il Chicago Mercantile Exchange non quoteranno mai un nuovo concorrente senza che abbia un volume di scambi adeguato. Bisogna convincere le aziende ad accettare questo nuovo concorrente al posto di Bitcoin. Un concorrente che probabilmente è meno sicuro, meno liquido, ha sviluppatori meno competenti e, per definizione, è meno adottato a livello mondiale. Si tratta di una salita ripida da affrontare.

**Essere una moneta più solida**

C'è un [grave equivoco sul fatto che Bitcoin debba rappresentare un modo veloce ed economico di inviare denaro](https://fintechnologynews.com/neither-fast-nor-cheap-choosing-bitcoin-is-foolish-says-nanopay/). È chiaro che non possa essere così, viste le sue proprietà fondamentali che prevedono un libro mastro replicato in tutto il mondo. Tuttavia, il caso d'uso principale ed effettivamente dimostrato del Bitcoin come moneta sana resistente alla censura sta crescendo.

Qualsiasi altra cosa, come rendere le rimesse più economiche, è fondamentalmente una ciliegina sulla torta. La maggior parte degli aspiranti concorrenti pensa ancora di dover risolvere il caso d'uso dei pagamenti veloci, che è già stato risolto da decine di società centralizzate in tutto il mondo, e risolto ragionevolmente bene. Questo caso d'uso viene risolto anche da Lightning Network, il layer 2 (N.d.T.: strato secondario) in rapida crescita di Bitcoin.

Per competere sul fronte del denaro sano è necessario innanzitutto impegnarsi per la decentralizzazione e per caratteristiche che siano veramente difficili da modificare e da attaccare. Purtroppo le cripto non possono competere su questo fronte, essendo basate tipicamente su team centralizzati con finalità di profitto, e non sul fortunato caso di un ecosistema che cresce lentamente, e fondato dai cypherpunks.

### Gli sviluppi futuri di Bitcoin

A questo punto, abbiamo inventato il protocollo. Ora guardiamo al futuro e analizziamo alcuni dei miglioramenti a breve termine che verranno apportati a Bitcoin.

Bitcoin è una moneta programmabile sulla quale possiamo costruire molti servizi. Si tratta di un concetto completamente nuovo e stiamo solo iniziando a scalfire la superficie di ciò che è possibile fare.

#### Lightning Network

Bitcoin ha incontrato il problema delle commissioni elevate man mano che lo spazio per i blocchi è diventato sempre più richiesto. Oggi, Bitcoin è in grado di eseguire solo da 3 a 7 transazioni al secondo, in base al numero di transazioni che possono essere inserite in un blocco; ricordiamo, tuttavia, che ogni transazione può in realtà essere un pagamento a centinaia di persone mediante il "batching". Tuttavia, questa capacità non è sufficiente per creare una rete di pagamenti globale.

Una soluzione ingenua potrebbe essere quella di aumentare la dimensione dei blocchi, ed in effetti diverse valute concorrenti, tra cui Bitcoin Cash, hanno tentato questo approccio. Bitcoin non segue questa strada perché l'aumento della dimensione dei blocchi avrebbe un impatto negativo sulla decentralizzazione, per esempio sul numero di nodi e sulla loro distribuzione geografica. Anche se un aumento della dimensione dei blocchi fosse possibile grazie ai miglioramenti dell'hardware, in virtù della natura decentralizzata di Bitcoin, un hard fork che tenti di modificare la dimensione dei blocchi causerebbe molti disagi e probabilmente un'altra scissione in un'altra moneta.

Inoltre, un aumento della dimensione dei blocchi non risolverebbe il problema di rendere Bitcoin adatto come sistema di pagamento mondiale: non sarebbe semplicemente scalabile. Ecco che entra in gioco Lightning Network: un protocollo ed un insieme di implementazioni software che creano transazioni Bitcoin off-chain (N.d.T.: fuori dalla catena) che vengono regolate sulla block chain solo dopo un certo lasso di tempo. La rete Lightning potrebbe essere l'argomento di un intero libro, ma ne parleremo brevemente.

Il concetto fondamentale di Lightning è che non tutte le transazioni devono essere registrate nella block chain. Ad esempio, se io e te siamo in un bar a bere qualcosa, possiamo tenere un conto e saldarlo alla fine della serata. Non ha senso strisciare la carta di credito per ogni drink, perché si perde solo tempo. Con Bitcoin, utilizzare l'energia equivalente a quella di un intero Paese per confermare l'acquisto di un caffè o di una birra, e registrare questo acquisto in maniera perpetua su migliaia di computer in tutto il mondo, non è né scalabile né particolarmente positivo per la privacy.

Lightning Network, se avrà successo, migliorerà molti degli aspetti negativi del Bitcoin:

- Velocità di transazione virtualmente illimitata. Centinaia di migliaia di micro transazioni potrebbero avvenire per poi registrare nella block chain solo il regolamento finale.
- Conferme istantanee; non è necessario attendere la creazione dei blocchi.
- Spese di transazione inferiori al centesimo, adatte a micropagamenti come il pagamento di un centesimo per leggere l'articolo di un blog.
- Maggiore privacy. Solo le parti che partecipano alle transazioni devono esserne a conoscenza, a differenza di una transazione on-chain che viene diffusa globalmente.

Lightning utilizza il concetto di canali di pagamento, che sono vere e proprie transazioni Bitcoin on-chain che bloccano una certa quantità di bitcoin e la rendono disponibile all'interno della rete Lightning per trasferimenti istantanei e quasi gratuiti. La rete Lightning è ancora in fase iniziale, ma è già molto promettente (N.d.T: nel momento in cui sto traducendo, si può dire ha fatto molta strada: esistono più di 16.000 nodi Lightning Network per una capacità totale di 5.300 bitcoin). È possibile consultare un sito che utilizza micropagamenti basati su Lightning per gli articoli all'indirizzo [https://yalls.org/](https://yalls.org/)

#### Bitcoin nello spazio

Bitcoin fa un ottimo lavoro per essere resistente alla censura, in quanto è resistente al sequestro (si può tenere nella propria testa), e resistente alla censura dei trasferimenti in quanto richiede solamente un minatore onesto sulla rete per eseguire le transazioni (e si può effettuare il mining da soli).

Tuttavia, poiché Bitcoin necessita di Internet, è suscettibile di una censura a livello di rete. I regimi autoritari che vogliono reprimere le attività potrebbero tentare di bloccare il traffico di Bitcoin in entrata e in uscita dal loro Paese.

La rete satellitare Blockstream è il primo tentativo di aggirare la censura di rete a livello statale e di raggiungere aree remote che potrebbero non avere connessioni a Internet. Questo sistema satellitare permette a chiunque abbia una parabola e un'attrezzatura relativamente economica, di connettersi e scaricare la block chain di Bitcoin, con una comunicazione bidirezionale. Ci sono anche iniziative come TxTenna per costruire reti mesh off-the-grid. Se unito ad una connessione satellitare, questo tipo di configurazione potrebbe essere pressoché inarrestabile.

### Ulteriori ricerche

Ecco fatto. Hai affrontato l'esercizio di inventare Bitcoin e, mi auguro, sei emerso dall'altra parte dello specchio, pronto ad approfondire l'argomento. Cosa fare da qui in poi? Ecco alcune risorse che ti aiuteranno ad ampliare i tuoi orizzonti:

Per saperne di più sull'economia alla base di Bitcoin:

- *Il Bitcoin Standard* di Saifedean Ammous
- *Bitcoin Investment Theses* di Pierre Rochard
    <https://medium.com/@pierre_rochard/bitcoin-investment-theses-part-1-e97670b5389b>
- *The Bullish Case for Bitcoin* di Vijay Boyapati
    [https://medium.com/@vijayboyapati/the-bullish-case-for-bitcoin-6ecc8bdecc1](https://medium.com/@vijayboyapati/the-bullish-case-for-bitcoin-6ecc8bdecc1)
- Per i bambini: *Bitcoin Money* di Michael Caras

Per approfondire gli aspetti legati all'informatica:

- *Il libro bianco di Bitcoin* di Satoshi Nakamoto
    <https://bitcoin.org/bitcoin.pdf>
- *Mastering Bitcoin* di Andreas Antonopoulos
- *Programming Bitcoin* di Jimmy Song
- Seminario di Jimmy Song su https://programmingblockchain.com

Per approfondire la storia e la filosofia di Bitcoin:

- *Planting Bitcoin* di Dan Held
    [https://medium.com/\@danhedl/planting-bitcoin-sound-money-72e80e40ff62](https://medium.com/@danhedl/planting-bitcoin-sound-money-72e80e40ff62)
- *Bitcoin Governance* di Pierre Rochard
    <https://medium.com/@pierre_rochard/bitcoin-governance-37e86299470f>
- *Bitcoin Past and Future* di Murad Mahmudov
    <https://blog.usejournal.com/bitcoin-past-and-future-45d92b3180f1>
- Tutti i video di Andreas Antonopoulos, in particolare *Currency Wars* e *The Monument of Immutability*, su
    [https://www.youtube.com/user/aantonop](https://www.youtube.com/user/aantonop)

Gran parte dell'ecosistema Bitcoin vive su Twitter. Ecco una manciata di persone, in ordine sparso, che è bene seguire. Iniziate da qui e poi proseguite: <http://bitcoinerlist.com>.

Potete trovare altri miei scritti su [yanpritzker.com](http://yanpritzker.com). Ci vediamo dall'altra parte.

***
[^1]: Scopri di più sul cosiddetto fork *Segwit2X* che era stato pianificato attraverso accordi segreti e successivamente interrotto: <https://bitcoinmagazine.com/articles/now-segwit2x-hard-fork-has-really-failed-activate>

