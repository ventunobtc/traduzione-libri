## Introduzione

Quando molte persone sentono parlare per la prima volta di Bitcoin, tendono a farsi delle opinioni prima ancora di cercare di capirlo. C'è così tanto rumore là fuori che si può facilmente essere fuorviati su cosa sia Bitcoin e su come funzioni. Fino a tre anni fa, io ero una di queste persone.

Perché ho deciso di scrivere questo libro? Ho passato gli ultimi vent'anni a costruire startup tecnologiche. Mi immergo ogni giorno in nuove tecnologie e sono abbastanza bravo a capire come funzionano le cose. Ciononostante, sono passati cinque anni da quando ho sentito parlare per la prima volta di Bitcoin a quando mi sono realmente dedicato a cercare di capirlo. Ho la sensazione di non essere l'unico ad aver bisogno di un po' di aiuto per comprendere questa innovazione che potrebbe cambiare il mondo.

Ho sentito parlare per la prima volta di Bitcoin nel 2011 da [slashdot.org](http://slashdot.org), un sito di notizie per nerd. All'epoca, il prezzo di bitcoin era salito alle stelle, culminando in un'enorme bolla a circa 30 dollari per moneta. Tutto ciò che sapevo era che alcune persone su Internet stavano cercando di avviare una sorta di sistema di pagamento peer to peer (N.d.T.: da pari a pari). Non avendo la più pallida idea di cosa fosse, di come funzionasse o di qualunque cosa riguardasse gli investimenti e i cicli di mercato, decisi di acquistarne un po', nel caso in cui si fosse rivelato importante. Per farlo ho dovuto utilizzare un sito dall'aspetto orribile chiamato Mt. Gox. Questo strumento di cambio da dollaro a bitcoin si è poi rivelato insolvente.

Ho assistito alla progressiva riduzione del mio investimento fino a che non è diventato quasi inesistente, mentre il prezzo è crollato da 30 a 2 dollari. Ad un certo punto, me ne sono completamente dimenticato e ho continuato la mia vita, lavorando a delle start-up. Non so nemmeno che fine abbiano fatto quelle monete. Immagino che le chiavi siano memorizzate su un disco rigido di un vecchio portatile, buttato in una discarica da qualche parte.

Nel 2013 ne ho sentito parlare di nuovo. Questa volta il rumore nei media era più forte e l'esperienza di acquisto era molto più semplice. C'erano app come Coinbase, che sembravano assolutamente legittime. Si trattava di un netto miglioramento rispetto ai giorni di Mt. Gox. Mi sembrava che Bitcoin potesse davvero diventare una cosa seria.

Nel caso in cui lo fosse, e sempre non sapendo nulla del settore, ho investito al culmine della bolla (circa 1.000 dollari per moneta) e ho visto il mio investimento decimarsi quando è sceso a circa 200 dollari per moneta. Questa volta ho pensato che non fosse abbastanza denaro per preoccuparmi di vendere, quindi ho lasciato perdere e ho continuato a ignorarlo mentre ero impegnato a costruire la mia successiva startup: [Reverb.com](http://Reverb.com).

Nei quattro anni successivi, Reverb è cresciuta rapidamente, diventando la principale risorsa per i musicisti. Stavo facendo la differenza nel mondo e portando la musica alle persone. Ero il direttore tecnico di un'azienda tecnologica entusiasmante e in rapida crescita, facevo qualcosa che mi appassionava e non avevo tempo per una sciocca moneta su Internet.

Mi vergogno a dire che solo nell'estate del 2016 ho guardato il mio primo video di [Andreas Antonopoulos](https://www.youtube.com/channel/UCJWCJCWOxBYSi5DhCieLOLQ), che mi ha finalmente costretto a fermarmi e a prestare attenzione. Ho iniziato a farmi delle domande. Da dove viene Bitcoin? Chi lo controlla? Come funziona? Che cos'è il mining? Che impatto avrà sul mondo? Ho iniziato a leggere tutto ciò su cui potevo mettere le mani, ascoltando ore di podcast e video ogni giorno per un anno e mezzo di fila.

Infine, all'inizio del 2018, subito dopo che Bitcoin ha toccato un altro massimo storico a circa 20.000 dollari per moneta, ho deciso di lasciare Reverb per contribuire a portare Bitcoin nel mondo in qualunque modo possibile. Perché ho lasciato la mia startup di successo per lavorare su Bitcoin? Perché credo che l'invenzione del Bitcoin sia una cosa che capita una volta nella vita, forse una sola volta in molte vite.

Se Bitcoin dovesse avere successo, potrebbe rivelarsi importante quanto la stampa (produzione decentralizzata di informazioni), Internet (contenuti e comunicazioni decentralizzati) e la separazione dei poteri in democrazia (governo decentralizzato). Spero che capendo come funziona Bitcoin, capirai come può rivelarsi una forza positiva per il mondo. Bitcoin decentralizzerà la produzione e il consumo di denaro, che è il fattore chiave per sbloccare nuovi modi di collaborare per l'umanità su una scala finora inimmaginabile.

Il prezzo di Bitcoin è sostanzialmente quello di cui si sente parlare nei media. Un giorno sta per arrivare a un milione di dollari, e il giorno dopo è in una spirale di morte destinata ad andare a zero. O questo o Bitcoin utilizzerà tutta l'energia mondiale e distruggerà il pianeta entro dieci anni. Naturalmente tutto ciò è falso, e spero che capirai il perché una volta appreso il suo funzionamento. Capirai anche perché le bolle del prezzo sono una delle cose meno interessanti di Bitcoin.

Il mio obiettivo con questo libro non è quello di analizzare l'economia di Bitcoin e della moneta sonante, anche se tratteremo brevemente questi concetti. Non intendo esaminare Bitcoin dal punto di vista dell'investimento, né cercare di convincervi che tutti dovrebbero possederne un po'. Consiglio vivamente *The Bitcoin Standard* di Saifedean Ammous come immediato seguito di questo libro, se non l'avete già letto. 

Inoltre, non ci addentreremo in alcun codice informatico e non è richiesta alcuna preparazione informatica per comprendere questo libro. Se vuoi guardare a Bitcoin attraverso questa lente, ti consiglio il fondamentale *Mastering Bitcoin* di Andreas Antonopoulos e il recente *Programming Bitcoin* di Jimmy Song. 

Per me, capire tutti gli elementi che contribuiscono al funzionamento di Bitcoin è stato un momento profondo. In questo libro, spero di condividere con te questa conoscenza in modo semplice e sintetico. Il mio obiettivo oggi è stuzzicare il vostro cervello e darvi un assaggio dell'informatica, dell'economia e della teoria dei giochi che rendono il Bitcoin una delle invenzioni più interessanti e significative del nostro tempo. Comprendendo il funzionamento di Bitcoin, spero che scoprirai, come ho fatto io, che Bitcoin è molto più profondo di quanto sembri a prima vista e che potrebbe avere un impatto incredibile sul mondo per le generazioni future.

Lo faremo un passo alla volta. Con niente di più che un background matematico di livello liceale, scopriremo *l'Invenzione di Bitcoin*, passo dopo passo. Spero che questo libro ti fornisca un'introduzione sufficiente a farti scendere nella tana del Bianconiglio di Bitcoin. Si parte!
